एकदामित्तयसुतं योनाहं प्रति सदाप्रभोर्वाक्यं प्रादुरभूत्, यथा, 1.1
त्वमुत्थाय महानगरीं नीनवीं गच्छ तस्याः प्रतिकूलां घोषणां कुरु च, यतस्तस्या दुष्टता मम सम्मुखमुपातिष्ठत्। 1.2
तदा योनाहः सदाप्रभोर्दृष्टितः पलायितुमुत्थितो याफो गतश्च तत्र तर्शीश्गामिनं पोतमासाद्यातारं दत्त्वा सदाप्रभोर्दृष्टितस्तज्जनैः सार्द्धं तर्शीशं गन्तुं तं प्रविवेश च। 1.3
अनन्तरं सदाप्रभुना महावायुः समुद्रं प्रहितः समुद्रे च महती झञ्झोत्पन्ना तया पोतभङ्गाशङ्काभूत्। 1.4
तदा पोतवाहा भीत्वा प्रत्येकं स्वं स्वं देवमुद्दिश्याक्रन्दन्, पोतस्थद्रव्याणि च समुद्रे निक्षिपन्तस्तं लघुं कर्त्तुमयतन्त, योनाहस्तु पोतगर्भमवरुह्य शयित्वा सुषुप्त आसीत्। 1.5
तदा नाविकाध्यक्षस्तस्यान्तिकं गत्वा जगाद, भो सुषुप्त, त्वं किं कुरुषे? उत्तिष्ठ निजेश्वरमाहूय प्रार्थनां कुरुष्व, किञ्चिदीश्वरोऽस्मत्पक्षे चिन्तां करिष्यति, तथा सति वयं न नङ्क्ष्यामः। 1.6
अनन्तरं ते परस्परं जगदुः, आयायात, कस्य कारणादियं विपद् अस्मानुपागता तन्निर्णयार्थमस्माभिर्गुटिकापातः क्रियतां। अपरं गुटिकापाते कृते गुटिकया योनाहो निर्दिष्टः। 1.7
अतस्ते तं जगदुः कस्य कारणादियं विपदस्मानुपागता तदस्मान् ज्ञापय। का तव व्यवसायः? कुतः स्थानात् त्वमागतः? तव को देशः? का वा तव जातिः? 1.8
ततः स तान् जगाद, इब्रीयोऽहं, समुद्रस्य स्थलस्य च यो निर्माता तस्य स्वर्गेश्वरस्य सदाप्रभोर्भयकारी। 1.9
एतेन ते नरा अतीव त्रासयुक्ता भूत्वा तं जगदुः, किमर्थं त्वमेतत् कृतवान्? वस्तुतः स सदाप्रभोर्दृष्टितः पलायते तत् तेऽवगता आसन्, यतः स तांस्तज्ज्ञापितवान्। 1.10
अस्मत्पीडनात् समुद्रो यथा विरमेत् तदर्थं त्वां प्रत्यस्माभिः किं कर्त्तव्यं? यतः समुद्र उत्तरोत्तरं संरब्धो जायते। 1.11
ततः स तान् जगाद, यूयं मां धृत्वा समुद्रे निक्षिपत, तेन समुद्रो युष्मत्पीडनाद् विरमिष्यति, यतोऽहं जाने, ममेव कारणादियं झञ्झा युष्मानक्रमीत्। 1.12
तथापि ते नराः पोतं स्थले परावर्त्तयितुं तरङ्गभेदनायाचेष्टन्त न तु शेकुः, यतस्तेषां प्रातिकूल्येन समुद्र उत्तरोत्तरं संरब्धोऽजायत। 1.13
अतस्ते सदाप्रभुमाहूयेत्थं प्रार्थयाञ्चक्रिरे, भो सदाप्रभो, नरस्यैतस्य प्राणानां कृतेऽस्माकं विनाशो मा भवतु, निर्दोषिरक्तपातापराधमस्मासु मार्पय वा, यस्माद् भो सदाप्रभो, तुभ्यं यदरोचत त्वं तदेव कृतवान्। 1.14
अपरं योनाहस्तैर्धृतः समुद्रे निक्षिप्तश्च, तदा समुद्रः स्वसंरम्भाद् विरतः। 1.15
ततस्ते नराः सदाप्रभुतोऽतीव भीत्वा सदाप्रभवे बलीन् ददुर्व्रतसङ्कल्पांश्च चक्रिरे। 1.16
परन्तु सदाप्रभुना प्रकाण्ड एको मत्स्यो योनाहस्य गिलने नियुक्तः, तस्य मत्स्यस्योदरे योनाहो दिनत्रयं रात्रित्रयञ्च यापयामास। 1.17