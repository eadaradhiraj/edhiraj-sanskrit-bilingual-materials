दाराराजस्य द्वितीयवत्सरस्य षष्ठमासस्य प्रथमदिने यिहूदाया देशाध्यक्षं शल्टीयेलसुतं सिरुब्बाबिलं प्रति महायाजकं यिहोष़ादकसुतं येशूयञ्च प्रति सदाप्रभोरिदं वाक्यं भाववादिना हग्गयेन प्रादुरभूत्, 1.1
वाहिनीनां सदाप्रभुरित्थं भाषते, यथा, इमे जना वदन्ति सदाप्रभो र्गेहस्य कालोऽर्थतस्तन्निम्मीणस्य समयोऽनुपस्थितः । 1.2
अतः हग्गयेन भाववादिना सदाप्रभोरिदं वाक्यं प्रादुरभूत्, 1.3
यथा, काष्ठफलकाच्छन्नकुड्य-विशिष्टेषु स्वगृहेषु युष्माकं निवासनोपयुक्तः कालः किमुपस्थितः? इदं गृहन्तूत्सन्नं तिष्ठति । 1.4
अतएव वाहिनीनां सदाप्रभुरित्थं भाषते, युष्माकं या गतिस्तस्यां मनोयोगो विधीयतां ॥ 1.5
उप्त्वा बह्वेव युष्माभिः स्वल्पमानीयते गृहं । खादित्वा नाप्यते तृप्तिः पीत्वा न प्राप्यते सुखं ॥ वसनं परिधायापि शीतं नैव निवार्य्यते । भृतिं स्वीकृत्य सच्छिद्रे पुटके धीयते भृतिः ॥ 1.6
वचनं व्याहरत्येतद् वाहिनीनां सदाप्रभुः । युष्माकं या गतिस्तस्यां मनोयोगो विधीयतां ॥ 1.7
गिरिमारुह्य काष्ठान्यानीय निर्मीयतां गृहं । तदानीं मम सन्तोषस्तस्मिन् वर्त्तिष्यते गृहे । श्रीमांश्चाहं भविष्यामीति ब्रवीति सदाप्रभुः ॥ 1.8
बहु यूयमपेक्षध्वं तत्तु स्वल्पमजायत । युष्माभि र्गृहमानीतं तद् विध्मातं मया पुनः ॥ कारणं किमिति ब्रूते वाहिनीनां सदाप्रभुः । कारणं मम धामेदम् उत्सन्नं तद् वितिष्ठते । किन्तु युष्माकमेकैकस्त्वरितः स्वगृहं प्रति ॥ 1.9
युष्माकमूर्द्ध्व आकाशस्तस्माद् वाष्पं न्यरोधयत् । आत्मोत्पाद्यानि शस्यानि भूतलञ्च न्यरोधयत् ॥ 1.10
अनावृष्टि र्मयाहूता भूतले पर्व्वतेषु च । गोधूमे नवमद्ये च तैले सर्व्वफले भुवः । मर्त्येषु पशुवृन्दे च सर्व्वहस्तक्रियासु च ॥ 1.11
तदा शल्टीयेलस्य पुत्त्रः सिरुब्बाबिलो यिहोष़ादकसुतो येशूयो महायाजकश्च प्रजानां कृत्स्नोऽवशिष्टांशश्च स्वेश्वरस्य रवेऽवधाय हग्गयस्य भाववादिनो वाक्यानामनुवर्त्तिनो बभूवुः, यतस्तेषाम् ईश्वरः सदाप्रभुस्तं प्रेरितवान् प्रजाश्च सदाप्रभुतोऽबिभयुः । 1.12
ततः सदाप्रभो र्दूतो हग्गयः सदाप्रभो र्दौत्यमनुष्ठाय जनान् जगाद, अहमेव युष्माभिः सार्द्धमस्मीति सदाप्रभो र्वचनं । 1.13
अपरं सदाप्रभु र्यिहूदाया देशाध्यक्षस्य शल्टीयेलसुतस्य सिरुब्बाबिलस्यात्मानं यिहोष़ादकसुतस्य येशूयस्य महायाजकस्यात्मानञ्च प्रजानां कृत्स्नस्यावशिष्टांशस्यात्मानञ्चोत्तेजयामास, 1.14
ततस्ते दाराराजस्य द्वितीयवत्सरस्य षष्ठमासस्य चतुर्विंशे दिवस आगत्य स्वेश्वरस्य वाहिनीगणाधिपस्य सदाप्रभो र्गृहे कर्म्म कर्तुमारेभिरे । 1.15
अपरं सप्तममासस्यैकविंशे दिने हग्गयेन भाववादिना सदाप्रभोरिदं वाक्यं प्रादुरभूत्, 2.1
यथा, त्वं यिहूदाया देशाध्यक्षं शल्टीयेलसुतं सिरुब्बाबिलं यिहोष़ादकसुतं येशूयं महायाजकं प्रजानामवशिष्टांशञ्चैतद् वक्तुमर्हसि, 2.2
यथा, यः प्रथमप्रतापयुक्तमेतद् गृहं दृष्टवांस्तादृशः को युष्माकं मध्येऽवशिष्टोऽस्ति? इदानीन्तु यूयं कीदृशं तत् पश्यथ? युष्माकं दृष्ट्यां तत् किं नावस्तुवद् भाति? 2.3
तथापि, भो सिरुब्बाबिल, त्वमिदानीं बलवान् भवेति सदाप्रभुराह; त्वञ्च भो यिहोष़ादकसुत येशूय महायाजक, बलवान् भव; यूयञ्च, भो देशस्याः सर्व्वजनाः, बलवन्तो भवतेति सदाप्रभुराह, कर्म्म कुरुत च, यतो युष्माभिः सार्द्धमहमस्मीति वाहिनीनां सदाप्रभुराह । 2.4
मिसराद् युष्माकं निर्गमनकाले मयेतदेव वाक्यं युष्मभ्यं प्रतिश्रुतं, ममात्मा च युष्मन्मध्येऽवतिष्ठते; यूयं मा भैष्ट । 2.5
यतो हेतोरिदं ब्रूते वाहिनीनां सदाप्रभुः । एककृत्व इतः पश्चात् स्वल्पकालेऽतिवाहिते । कम्पयिष्याम्यहं व्योम धरामब्धिं स्थलं पुनः ॥ 2.6
सकला एव जातीश्च कम्पयिष्याम्यहं तदा । अभीष्टः सर्व्वजातीनां कौस्तुभश्चागमिष्यति । प्रतापेन मयेदञ्च गृहं सम्पूरयिष्यते । वचनं व्याहरत्येतद् वाहिनीनां सदाप्रभुः ॥ 2.7
सर्व्वरूप्यं ममैवास्ति सर्व्वस्वर्णं ममेव च । वचनं व्याहरत्येतद् वाहिनीनां सदाप्रभुः ॥ 2.8
अस्य गेहस्य पूर्व्वस्मात् प्रतापाच्च महत्तरः । एतस्यान्तिमकालीनः प्रतापः सम्भविष्यति । वचनं व्याहरत्येतद् वाहिनीनां सदाप्रभुः ॥ एतस्मिन्नेव च स्थाने शान्ति र्दीयिष्यते मया । वचनं व्याहरत्येतद् वाहिनीनां सदाप्रभुः ॥ 2.9
अपरं दाराराजस्य द्वितीयवत्सरस्य नवममासस्य चतुर्विंशे दिने 2.10
हग्गयेन भाववादिना सदाप्रभोरिदं वाक्यं प्रादुरभूत्, यथा, वाहिनीनां 2.11
सदाप्रभुरित्थमाह, त्वं याजकानिमां शास्त्रीयशिक्षां पृच्छ, पश्य, यो जनः स्ववस्त्राञ्चले पवित्रमांसं वहति स यदि तेनाञ्चलेन पूपं सिद्धान्नं द्राक्षारसं तैलमपरं किञ्चन भक्ष्यद्रव्यं वा स्पृशेत् तर्हि तत् किं पवित्रं भवति? 2.12
अत्र याजकाः प्रत्यवदन् तन्नेव पवित्रं भवति । हग्गयः पुनः पप्रच्छ, शवकारणादशुचिः कोऽपि जनो यदि तेषां सर्वेषां मध्ये किमपि द्रव्यं स्पृशेत्, तर्हि तत् किमशुचि भवति? अत्र याजकाः प्रतिजगदुः, 2.13
अशुचि भवति । तदानीं हग्गय उत्तरं कृत्वा जगाद, मत्सम्मुखमियं जातिस्तादृशी वंशोऽयश्च तादृश इति सदाप्रभुराह, तेषां हस्तकृतं सर्व्वकर्म्मापि तत्र तैरुत्सृष्टं सर्व्वनैवेद्यञ्च तादृशं, तत् सर्व्वमशुचि । 2.14
अतोऽधुना यूयमद्यारभ्येतः पूर्व्वकालमध्यर्थतः सदाप्रभोः प्रासादे प्रस्तराणां मिथः संयोगो यदा नाकारि तं कालमधि मनोनिवेशं कुरुध्वं । 2.15
तस्मिन् कृत्स्ने काले यदा कोऽपि विंशतिपरिमाणानामाशातः प्रस्तराशेः समीपमागच्छत् तदा केवलं दशपरिमाणान्यविद्यन्त, यदा च पञ्चाशद्भाण्डान् पूरयितुं द्राक्षारसाधारस्य समीपमागच्छत् तदा केवलं विंशतिभाण्डा अविद्यन्त । 2.16
अहं शस्यानां शुष्कत्वेन म्लानत्वेन च करकासारेण च युष्मानहनं, युष्माकं हस्तकृतं सर्व्वकर्म्माप्याहनं, तथापि यूयं मां नान्ववर्त्तध्वमिति सदाप्रभुराह । 2.17
यूयमद्यारभ्यैतः पूर्वमतीतकालमधि मनोयोगं कुरुध्वं, नवममासस्य चतुर्विंशदिनमारभ्य यूयं सदाप्रभोः प्रासादमूलस्थापनदिनस्योत्तरकालमधि मनोयोगं कुरुध्वं । 2.18
कुशूले शस्यं किमशिष्यत? द्राक्षोडुम्बरजैतवृक्षाणां मध्ये नैकोऽपि फलमुदपादयत् । परन्त्वद्यारभ्याहमाशीर्वादं करिष्यामि । 2.19
अपरं मासस्य तस्मिंश्चतुर्विंशे दिने सदाप्रभो र्वाक्यं हग्गयं प्रति द्वितीयवारं प्रादुरभूत्, 2.20
यथा, त्वं यिहूदाया देशाध्यक्षं सिरुब्बाबिलमिमां कथां वद, गगनं पृथिवीञ्चाप्यहं कम्पयितुमुद्यतः ॥ 2.21
तदा न्युब्जीकरिष्यामि राज्यसिंहासनान्यहं । परजातीयराज्यानामुच्छेत्स्यामि पराक्रमं ॥ रथान् न्युब्जीकरिष्यामि तदारूढांश्च मानवान् । भूतले निपतिष्यन्ति हयास्तदारोहिभिः सह । मिथो व्यापादितैरेव सङ्कुले खड्गचालने ॥ 2.22
वाक्यन्तु व्याहरत्येतद् वाहिनीनां सदाप्रभुः । भो मद्दास सिरुब्बाबिल् शल्टीयेलस्य नन्दन । त्वां तदाहं ग्रहीष्यामीति ब्रवीति सदाप्रभुः ॥ मुद्रावच्च विधास्ये त्वां यतस्त्वं वरितो मया । वचनं व्याहरत्येतद् वाहिनीनां सदाप्रभुः ॥ 2.23